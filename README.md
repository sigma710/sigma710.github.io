# sigma710.github.io

Ovo je završni projekat za predmet Osnove web dizajna. Po dogovoru s asistentom, napravila sam personalnu web stranicu i koristila GitHub Pages (u ovom slučaju User Sites) da je uploadujem.

U osnovi, nisam imala značajnih poteškoća pri procesu prebacivanja. Sve fajlove koje sam koristila sam svakako prethodno sačuvala u jedan folder, gdje su bili i .html i .css fajlovi projekta, ali i slike i downloadable content. Sve sam prebacila u Documents/GitHub/sigma710.github.io folder, koristila GitHub desktop aplikaciju da commit & push izmjene i, koliko sam uspjela utvrditi, sve što sam predvidjela i prethodno lokalno testirala radi i ovdje.

Što se samog projekta tiče, svaki .html ima isto zaglavlje, s izuzetkom <title> taga. U zaglavlju su definisani metapodaci, pozvani potrebni izvori za fontove, korištene ikonice, te Bootstrap i JS. Prvobitnu ideju za header i navigaciju dao mi je ovaj CodePen projekat (https://codepen.io/cjr85/pen/qBrqbVj). On je značajno izmijenjen, ali moja implementacija pravi istu logiku unordered liste stavljene u jedan div koji koristi inline-block opciju za display u CSS-u, tako da je svaki tab - koji je element liste - postavljen horizontalno u odnosu na ostale. Uz to, u definisanju ove liste sam izbacila standardne bullet points prosto jer je nepraktično; nisu mi trebali ni u drugim iteracijama (npr. koristim <ul> i u tabu Moji radovi), pa nije bilo potrebe da koristim bullet points igdje drugo.
Kontakt formular je bio još jedan izazov. Većinu koda sam preuzela sa W3Schools (kao i za većinu drugih stvari), uz stilske preinake prilagođavanja ekranu, izabranoj paleti boja itd. Samo po sebi, to je iz prve uspjelo fantastično (iako formular nije funkcionalan...), ali nisam previše obraćala pažnju na klase koje sam morala zasebno definisati da usavršim izgled i ponašanje formulara. Kako sam još napravila i nekoliko dana pauze između toga i traženja šta od malo kompleksnijih stvari da dodam, potpuno sam zaboravila da sam morala definisati container kao klasu. Zatim sam našla Carousel kao jednu od najpopularnijih stvari koje nudi Bootstrap (bar koliko sam mogla da vidim) i učinio mi se kao dobra opcija za zanimljivu naslovnu stranu. Preuzela sam kod iz Bootstrap dokumentacije i ništa nije valjalo. Onda sam gledala YouTube tutorijale, pokušala s njihovim blago izmijenjenim kodom i opet ništa nije valjalo. Trebalo mi je vremena da shvatim da i Carousel koristi klasu container da definiše oblik i izgled ove opcije. Potom sam tražila načine da objedinim i kontakt formular i container za carousel u jednu klasu radi neke ideje "elegantnijeg" koda. Na kraju sam odustala od elegancije u cjelini i odlučila da za carousel ostavim klasu container a da za kontakt formular definišem zasebnu klasu container-form.
Ako se ostali tabovi čine neinspirisani, to je zato što jesu. Iznenadila sam se koliko sam vremena potrošila na praktično mikroskopska prilagođavanja margina, paddinga, boja, ovog ili onog alignmenta, oblika kursora, linkova na društvene mreže... a kako sam malo ideja imala za nešto neobično ili neočekivano. Zbog toga su tabovi Obrazovanje, Radno iskustvo i Radovi skoro potpuno bazirani na tekstu (uz povremene linkove, pa i direktni download dokumenata za koje sam se potrudila - koliko sam mogla - da nisu veliki i da ne opterećuju stranicu).
Tab O meni ima možda nesretno pozicioniranu sliku. Da budem iskrena, njega sam relativno rano uradila da imam kao placeholder i kao test učitava li se dobro, pa sam ga takvog i ostavila, uz dodatak Spotify playliste na samom dnu. I playlista i Google mapa koja se nalazi ispod kontakt formulara u tabu Kontakt služile su mi da testiram margine, širinu ekrana i generalno prilagođavanje iframe opcija izgleda kako u CSS fajlu, tako i u samom tagu, "na licu mjesta". Na tom tragu, nastojala sam da što rjeđe koristim inline stilizovanje (posebno jer smo dogovorili da ću raditi što više toga u style.css).
Tražilica također ne radi, ali s obzirom na vrijeme koje mi je uzelo prilagođavanje obrisa i oblikovanje uglova, vjerovatno sam mogla stići i to osposobiti. :)
Što se Google mape tiče, htjela sam je implementirati kao zanimljivost, ali istovremeno nisam htjela staviti svoju kućnu adresu zbog privatnosti, pa mi se adresa fakulteta učinila kao dobar kompromis.
Linkovi na društvene mreže u footeru rade i vode na profile koje sam tu uključila. X/Twitter nisam, jer je manje strogo moderiran od drugih, koji su uglavnom i postavljeni na strožije postavke privatnosti.
Slike koje su korištene u carouselu su loše kvalitete jer nisam uspjela naći bolje; i one služe najvećim dijelom kao placeholderi.

Sve u svemu, projekat je bio vrlo zanimljiv. Nerijetko su mi ideje za rješavanje neke sitnice koja me iritirala (najčešće na vizuelnom planu) dolazile usred noći. Najveći dio problema mi je dolazio iz naizgled "trivijalnih" karakteristika, iz čega sam uvidjela da apsolutno ništa nije trivijalno. Moguće je da me perfekcionizam na malom planu, recimo izgledu pojedinačnih dugmića, spriječio da implementiram nešto zaista impresivno. Ali sve u svemu, za prvu web stranicu napravljenu od temelja (a da nisam prepravljala postojeći kod), sretna sam kako je prošlo.
